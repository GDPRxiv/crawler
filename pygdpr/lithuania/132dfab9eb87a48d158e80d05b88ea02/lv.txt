Valstybinė duomenų apsaugos inspekcija džiaugiasi galėdama prisidėti prie 2020 m. Nacionalinės teisės žinių olimpiados. Asmens duomenų ir privatumo apsaugos teisinio reguliavimo klausimų išmanymas svarbus moksleiviams ne tik planuojant savo profesinę ateitį. Ši sritis aktuali kiekvienam asmeniškai, nes skirta apsaugoti mūsų skaitmeninį gyvenimą ir ginti mūsų teises. Sveikiname nugalėtojus!Informacija apie olimpiados prizininkus Mykolo Romerio universiteto pranešime spaudai.Balandžio viduryje startavusi Mykolo Romerio universiteto (MRU) ir Lietuvos nacionalinio radijo ir televizijos (LRT) iniciatyva - Nacionalinė teisės žinių olimpiada moksleiviams pasiekė finišą - paaiškėjo šių metų olimpiados nugalėtojai.Olimpiada vyko dviem turais. Pirmame ture moksleiviai iš visos Lietuvos internete atliko specialų teisės žinių testą. Organizatoriai džiaugiasi, kad šiais metais pavyko greitai prisiderinti prie karantino sąlygų ir praplėsti dalyvių amžiaus ribas – šių metų naujovė, kad olimpiadoje galėjo dalyvauti ir 5-8 klasių mokiniai. Susidomėjimas konkursu auga – pirmojoje olimpiadoje prieš penkerius metus užsiregistravo per 600 moksleivių, o šiemet užsiregistravusių dalyvių skaičius pasiekė rekordą ir viršijo 1500.Moksleiviai susirinko iš daugiau nei 80 Lietuvos mokyklų ir gimnazijų. Šiais metais daugiausia mokinių užsiregistravo iš Generolo Povilo Plechavičiaus kadetų licėjaus, Švenčionių r. Pabradės „Ryto“ gimnazijos ir Židikų Marijos Pečkauskaitės gimnazijos, iš kurių užsiregistravo ir dalyvavo daugiau nei 50 mokinių.„Labai džiaugiamės, kad dalyvaujančių mokyklų skaičius auga ir prie iniciatyvos šiais metais prisijungė ir jaunesnių mokinių grupės, - sako Mykolo Romerio teisės mokyklos dekanė profesorė Lyra Jakulevičienė. – Šiemet olimpiadą su partneriu LRT sėkmingai pavyko surengti per karantiną nuotoliniu būdu, o tai buvo unikali patirtis ir rengėjams, ir vaikams“.  Finale varžėsi 367 geriausiai pirmame etape pasirodę moksleiviai. Šiais metais antrasis etapas taip pat vyko internetinėje platformoje. Finaliniam testui klausimus rengė ir Europos Komisijos atstovybės Lietuvoje vadovas Arnoldas Pranckevičius, Valstybinės duomenų apsaugos inspekcijos direktorius Raimondas Andrijauskas, STT laikinai einantis Antikorupcinio skyriaus viršininko pareigas Benas Aldakauskas, Mykolo Romerio universiteto profesorius Justinas Žilinskas ir kt.Pirmąja vietą 5-8 klasių kategorijoje laimėjo Ukmergės r. Želvos gimnazijos mokinė Austėja Leonavičiūtė, o 9-12 klasių kategorijoje – tikras olimpiados senbuvis, jau trečioje dalyvavęs Vilniaus licėjaus mokinys Justas Dijokas. Nugalėtojams prizus įsteigė advokatų kontora „Eversheds Saladžiusׅ“.Antrąsias vietas 5-8 klasių kategorijoje pelnė Vilniaus VšĮ 'Saulės' privačios gimnazijos mokinys Joris Rudzevičius, 9-12 klasių kategorijoje – Vilniaus licėjaus mokinys – Sergej Stoma.Trečias vietas 5-8 klasių kategorijoje pelnė Palangos Vlado Jurgučio pagrindinės mokyklos moksleivė Elsė Uršulė Stanelytė, 9-12 klasių kategorijoje – Plungės Saulės gimnazijos moksleivis Simonas Lapis.Šiemet tarp geriausiai pasirodžiusių - ir Šilutės Pamario pagrindinė mokyklos, Skuodo r. Mosėdžio gimnazijos, Generolo Povilo Plechavičiaus kadetų licėjaus, Kauno Jono Pauliaus II gimnazijos, Alytaus Adolfo Ramanausko-Vanago gimnazijos, Vilniaus Žemynos gimnazijos, Lazdijų r. Veisiejų Sigito Gedos gimnazijos, Kauno Viešoji įstaiga Kauno technologijos universiteto gimnazijos, Vilniaus Abraomo Kulviečio klasikinės gimnazijos mokiniai.Olimpiada vykdoma kaip bendra Mykolo Romerio universiteto ir Lietuvos nacionalinio radijo ir televizijos (LRT) iniciatyva. Olimpiadą globoja Lietuvos Respublikos teisingumo ministerija. Vertingus pagrindinius prizus nugalėtojams įsteigė tarptautinė advokatų kontora „Eversheds Saladžius“ ir Europos komisijos atstovybė Lietuvoje. Šią iniciatyvą palaiko Lietuvos Respublikos švietimo, mokslo ir sporto ministerija, Lietuvos advokatūra , Valstybinė duomenų apsaugos inspekcija, Nacionalinė teismų administracija, Lietuvos antstolių rūmai, Nacionalinė švietimo agentūra, Finansinių nusikaltimų tyrimo tarnyba, Specialiųjų tyrimų tarnyba, Lietuvos Aukščiausiasis Teismas.  APKLAUSA apie inspekcijos veiklą ir duomenų apsaugą Lietuvoje – dėkojame už mums skirtą laiką!INSPEKCIJOS NAUJIENŲ PRENUMERATA, kad nepraleistumėte duomenų apsaugos aktualijų