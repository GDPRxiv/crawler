Valstybinė duomenų apsaugos inspekcija kartu su Mykolo Romerio universitetu surengė esė konkursą, kuriame 2019 m. spalio–vasario mėnesiais daugiau kaip 120 Mykolo Romerio universiteto studentų rašė esė. Darbuose tema „Žmogus be privatumo tai – žmogus be orumo“ studentai nagrinėjo įvarius teisės į privatumą ir duomenų apsaugą klausimus.Valstybinės duomenų apsaugos inspekcijos direktoriaus pavaduotoja Danguolė Morkūnienė, dalyvavusi geriausių esė atrankos komisijoje, džiaugiasi studentų darbais: „Buvo labai smalsu susipažinti su studentų mintimis. Neabejotinai bręsta kūrybinga, besidominti skaitmeninėmis žmogaus teisėmis karta, todėl tikimės ir linkime, kad savo profesinę ateitį esė autoriai pasirinktų sieti su šiuo metu ypač aktualia asmens duomenų apsauga. O norėdami paskatinti studentus, užėmusiems I–III vietas, įsteigėme ir specialius prizus“.Kaip teigia Mykolo Romerio universiteto lektorius dr. Juozas Valčiukas, koordinavęs esė konkurso organizavimą universitete, I–II kurso studentai rašydami darbus plečia savo žinias, kritiškai apmąsto aktualius duomenų apsaugos, teisės į privatų gyvenimą klausimus. „Jau tradiciniu tapusiame mūsų esė darbų konkurse kasmet dalyvauja pirmų kursų studentai, kuriems teorinės ir praktinės žinios duomenų apsaugos, privataus gyvenimo klausimais labai svarbios ne tik dėl to, kad leidžia nuodugniau įsigilinti į studijų dalykų temas, siekti puikių įvertinimų egzaminuose, bet ir dėl to, kad tai yra neatsiejamos mūsų kasdienio gyvenimo temos“, – teigė J. Valčiukas.J. Valčiukas atkreipia dėmesį, kad „Esė darbų rašymo procese studentija skaito ne tik teisės aktus, aktualius teismų sprendimus, bet ir literatūros kūrinius (G. Orvelo „1984“, A. Huxley „Naujas drąsus pasaulis“ ir pan.), tai leidžia mums prisidėti prie jų asmenybių pasaulėžiūros ugdymo, vaizduotės praturtinimo, o juk kiekvieno studento vaizduotė yra ir dalis rytojaus Lietuvos vaizduotės“.Sveikiname nugalėtojus!