Intercettazioni: Soro, conversione dl garantisca privacy.
"Serve vaglio attento da parte dell'organo requirente"
Intercettazioni: Soro, conversione dl garantisca privacy. "Serve vaglio attento da parte dell'organo
requirente"
Intervento di Antonello Soro, Presidente del Garante per la protezione dei dati personali
(Ansa, 4 febbraio 2020)
"Le misure volte a limitare la circolazione endoprocessuale delle intercettazioni eccedenti le reali esigenze investigative hanno
rappresentato, dal nostro punto di vista, un'importante innovazione della riforma del 2017. E' determinante, dunque, che il decreto
in conversione risponda a quest'esigenza". Lo ha detto il Garante per la Privacy, Antonello Soro, in audizione in Commissione
Giustizia al Senato, nell'ambito dell'iter per la conversione del decreto sulle intercettazioni.
Soro ha ricordato che il decreto modula diversamente "gli oneri di polizia giudiziaria e pubblico ministero rispetto alle regole da
osservare in fase di trascrizione e, quindi, rendendo quello che per la polizia giudiziaria era un divieto di trascrizione di dati
irrilevanti, un dovere di vigilanza del pubblico ministero circa l'assenza, nei verbali, di tali dati".
L'omissione dai verbali - ha spiegato il garante - "dovrebbe riguardare tutti i dati personali irrilevanti e non solo quelli sensibili
contenuti in espressioni diffamatorie". Inoltre, "la derubricazione del divieto di trascrizione in dovere di vigilanza del p.m. impone,
per non vanificare la portata innovativa della riforma, un vaglio attento da parte dell'organo requirente, circa l'effettivo rispetto di
questo canone di minimizzazione". "Un analogo affievolimento delle garanzie di riservatezza - ha detto ancora - deriva dalla
soppressione dell'onere, per il pm, di selezione preventiva delle sole intercettazioni rilevanti ai fini della richiesta della misura
cautelare".