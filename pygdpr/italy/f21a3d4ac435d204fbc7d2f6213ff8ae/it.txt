Innovazione digitale e tutela dei dati personali: tra
tecnologia, società e diritto. Traiettorie per un settennato Intervento di Ginevra Cerrina Feroni, Vice Presidente del
Garante per la protezione dei dati personali
Innovazione digitale e tutela dei dati personali: tra tecnologia, società e diritto. Traiettorie per un
settennato
Intervento di Ginevra Cerrina Feroni, Vice Presidente dell’Autorità Garante per la protezione dei dati
personali
(www.federprivacy.org, 16 settembre 2020)
La tematica della protezione dei dati personali e le sfide che l’attendono può essere esaminata attraverso vari piani di lettura. Ma
certamente ve n’è uno che è imprescindibile e sovrasta su tutti gli altri ed è il fenomeno unitario e trasversale dell’innovazione
digitale. La dimensione digitale è la nuova realtà dell’uomo contemporaneo, il quale, davanti ad uno schermo, trascorre e consuma
una larga parte della propria esistenza. I dati sono oggi la natura artificiale che avvolge tutta la nostra vita. L’interazione con un
mondo immateriale è continua. La surrogazione di azioni e bisogni che prima necessitavano di un intervento fisico assorbente.
Solo partendo da questa realtà di fatto, il giurista può provare a svolgere un qualche ruolo propulsivo ed utile che è quello di
delineare possibili traiettorie della protezione dei dati negli anni che verranno.
Almeno tre sono gli ambiti nei quali la dimensione digitale si esprime e si declina: la tecnologia, la società e il diritto. La tecnologia è
infatti fruita dalla società e il diritto chiamato a regolarla.
Sotto il primo profilo, lo sviluppo tecnologico ha ormai acquisito una velocità che supera ogni più fervida immaginazione. Basti
pensare che solo sette anni fa ci stupivamo dello sbarco sul mercato degli smartwatch e ritenevamo normale il flop della prima
quotazione in borsa di un oggetto finanziariamente ancora nuovo come Facebook. Ogni anno la produzione mondiale di dati
doppia quella di tutta la storia dell’umanità stabilita fino all’anno precedente e la cifra astronomica di 44,8 zettabyte di dati, prevista
avveniristicamente per il 2022, potrebbe essere avvicinata già quest’anno, in ragione del periodo di reclusione imposta a seguito
della pandemia e del conseguente maggiore utilizzo delle reti e delle connessioni digitali. Si deve inoltre aggiungere come, oggi,
non sono solo gli uomini a produrre, consumare e trafficare dati, anche personali, ma lo sono anche le macchine, intelligenze
artificiali, connesse in un internet delle cose sempre più in espansione e anch’esse, a loro modo, utenti di reti e banche dati. C’è da
chiedersi allora in proposito, non senza una certa preoccupazione, se l’impennata esponenziale della digitalizzazione dei rapporti
possa nei prossimi anni condurre al raggiungimento di quella massa critica tale da creare concreti problemi di sostenibilità
infrastrutturale ed energetica della quantità di informazioni gestibili.
Il secondo profilo da tenere in considerazione ha a che fare con l’indagine degli atteggiamenti e delle attitudini che assume la
società a fronte dello sviluppo tecnologico. I parametri del valore, o della cultura della protezione dei dati personali, variano infatti
col mutare dei costumi e delle pratiche sociali, condizionate anch’esse dall’affermarsi di nuovi strumenti e tecniche di
comunicazione.
Il concetto di “privacy” segue, dunque, quello cangiante e flessibile di pudore e di disponibilità all’esposizione: in un’epoca di social
sempre più invasivi e frequentati nell’ottica di un’affermazione sociale degli utenti, sarebbe un ossimoro rincorrere e demonizzare
fenomeni che si sono imposti e che sono cresciuti su base volontaria, sia pur sovente con una certa dose di ingenuità.
Siamo una società che, come mai prima nella storia, ricerca essa stessa, e compulsivamente, la “vetrinizzazione” della propria

quotidianità. L’agorà informatica e l’immaterialità delle relazioni sociali implica un nuovo atteggiarsi delle distanze effettive e
percepite e con esse cambia anche la concezione di un diritto alla riservatezza tradizionalmente legato alla dimensione fisica del
corpo. Eppure il corpo digitale non è meno esposto ad attacchi e lesioni.
Anzi, sono oggi a rischio proprio le sfere più intime di un individuo, financo suoi “pezzi di anima”. Dispositivi ed istituti di protezione
individuale vanno, dunque, ricalibrati di pari passo col mutamento della tecnica, come pure del sentire degli utenti (o, meglio, delle
persone che vi sono dietro/dentro). Ma, soprattutto, vi è una sfida gigantesca, e allo stesso tempo avvincente, da condurre:
diffondere nella società, ad ogni livello, partendo preferibilmente dalle nuove generazioni, una nuova cultura della privacy, da
intendersi come matura consapevolezza del patrimonio inestimabile, variamente declinato anche in senso propriamente
economico, che ogni individuo ha a propria disposizione, ovvero i propri dati personali.
In questo panorama, il ruolo del diritto e, in primis, l’azione del Garante per la protezione dei dati personali, andrebbero ripensati
all’interno di un contesto realistico ed aggiornato, ed ovviamente transnazionale. Legislatore e regolatore sono predestinati a fallire
in una gara di corsa con l’ingegneria informatica e sociale se interpreteranno la loro funzione quale quella di censori di costumi
superati o meri moderatori di soluzioni tecnologiche aggirabili con un aggiornamento successivo. È una sfida che si gioca sul
campo dell’elasticità e della variabilità in cui il diritto è strutturalmente perdente, se inteso formalisticamente come ciecamente
prescrittivo. Il giurista deve, invece, porsi l’obiettivo di considerare l’orizzonte complessivo e non di concentrarsi solo sul singolo
fenomeno tecnologico, che non avrà mai gli strumenti per comprendere appieno, se non quando ne saranno già fioriti altri
completamente nuovi e completamente diversi coi quali ricominciare da principio un confronto evidentemente impari. Il giurista
deve cioè sapere costruire un paradigma etico e culturale cui conformare un evento inedito, universale e dinamico come quello
della nuova società dei dati, affinché anzi, prim’ancora che si cristallizzi irreversibilmente come tale (stabilizzando coi pregi anche
le storture non corrette per tempo), si caratterizzi quale processo teso verso una nuova “civilizzazione” dei dati, come programma e
come visione realistica d’insieme.
Viene d’aiuto la normativa europea, la quale si pone di fronte all’innovazione in termini di prospettiva e di valutazione concreta del
rischio effettivo di compromissione dei diritti degli interessati. Di questo approccio il Garante è chiamato ad essere promotore e
solo così potrà davvero comprendere e, quindi, temperare e contemperare rischi e diritti delle persone nel mondo delle macchine
intelligenti, dell’internet delle cose, dell’industria 4.0. I trattamenti veramente invasivi di dati personali non intervengono soltanto
laddove ce ne accorgiamo, perché magari tediati dall’ossessivo squillare dei telefoni indotto dalle campagne di telemarketing.
Diventa vitale, soprattutto, comprendere che il trattamento dei nostri dati sta diventando il fondamento essenziale e quotidiano del
nostro modo di relazionarci e, in generale, di vivere e interpretare i rapporti col prossimo e la distanza dall’autorità. Basti pensare al
voto elettronico e all’amministrazione digitale, due grandi temi che, ben oltre la protezione dei dati, sono destinati a rimodulare il
modo in cui percepiamo le nostre identità e gli spazi in cui esse si esprimono.
La protezione dei dati personali diventa, allora, davvero il crocevia, anzi forse addirittura l’humus, per una nuova teorica dei diritti
fondamentali e dell’assetto tra poteri, che chiama in gioco, ridefinendola, non solo formalmente, ma sul piano dell’effettività, la
nozione stessa di democrazia costituzionale.