Onderzoek smart cities
Update augustus 2020
De Autoriteit Persoonsgegevens (AP) startte in het najaar van 2019 een onderzoek naar de ontwikkeling van
smart cities. De AP brengt daarbij in kaart op welke manier gemeenten omgaan met de privacy van inwoners
en bezoekers. Inmiddels kan de AP al wat eerste uitkomsten delen, die interessant zijn voor gemeenten. De
AP verwacht het onderzoek na de zomer af te ronden.
Gemeenten zoeken in toenemende mate naar datagedreven oplossingen voor bijvoorbeeld mobiliteit,
energie, veiligheid of huisvesting. Zij verzamelen of combineren data en daarbij gaat het vaak ook om de
verwerking van persoonsgegevens.
Het is belangrijk dat overheidsorganisaties daarom vroegtijdig in hun processen stilstaan bij de
grondrechten en keuzevrijheden van mensen. De digitale overheid is een van de aandachtsgebieden de
komende jaren voor de AP. Het gebruik van data in de openbare ruimte raakt namelijk iedereen die zich
daarin begeeft.

Dit gaat iedereen aan
Het onderzoek richt zich op gegevensverwerkingen in de openbare ruimte met sensoren en andere
technologieën. Anna Maj Drenth, senior inspecteur bij de AP: “Je verwacht een zekere mate van
anonimiteit als je op straat loopt, maar in werkelijkheid hangen er steeds meer camera’s en sensoren van
gemeenten en bedrijven die je registreren of volgen, soms zonder dat je het meteen door hebt.”
Als er bijvoorbeeld sprake is van een datalek, gaat het direct ook om persoonsgegevens van heel veel
burgers. Dit maakt een zorgvuldige afweging over het verzamelen en gebruiken van persoonsgegevens van
groot belang.
Inmiddels is door een diverse groep gemeenten, verspreid in grootte en locatie, informatie aangeleverd
voor het onderzoek. Drenth: “Op basis hiervan kunnen we spreken van eerste bevindingen die ook
interessant zijn voor andere gemeenten. Wat opvalt is dat er een groot verschil is tussen grote en kleinere
gemeenten: grote gemeenten zijn duidelijk al een stap verder met smart city-toepassingen en hebben vaak
specifiek beleid of kaders opgesteld over waar deze toepassingen aan moeten voldoen. Kleinere
gemeenten lijken nog maar weinig ‘slimme’ toepassingen in te zetten.”

“Je verwacht een zekere mate van anonimiteit als je op straat loopt, maar in werkelijkheid
hangen er steeds meer camera’s en sensoren van gemeenten en bedrijven die je registreren
of volgen, soms zonder dat je het meteen door hebt.”
Anna Maj Drenth, senior inspecteur bij de AP

1

DPIA’s
Gemeenten moeten in kaart brengen welke privacyrisico’s er komen kijken bij het ontwikkelen van smart
city-toepassingen. Deze privacyrisico’s moeten gemeenten beheersbaar maken vóór de start van de
verwerking van de persoonsgegevens – ook als het gaat om kleinschalige pilots. Dit beheersbaar maken
wordt gedaan met een data protection impact assessment (DPIA).
Het is verplicht om een DPIA uit te voeren bij de ontwikkeling van smart city-toepassingen. Als een
gemeente geen maatregelen kan treffen om de privacyrisico’s af te dekken en er hoge restrisico’s blijven
bestaan, moet de gemeente de verwerking bovendien in een voorafgaande raadpleging aan de AP
voorleggen.
Gerald Hopster, senior inspecteur bij de AP: “Een van de doelen van dit onderzoek is om de DPIA als
middel te stimuleren en te onderzoeken. We hebben de DPIA’s van de smart city-toepassingen dan ook
opgevraagd. De kwaliteit van DPIA’s is van groot belang. Gemeenten moeten duidelijk aangeven welke
gegevens er in de praktijk worden verwerkt met bijvoorbeeld sensoren en camera’s.”
Ook is het belangrijk om DPIA’s actueel te houden, stelt Hopster. “Je kunt je afvragen of een DPIA uit 2016
bijvoorbeeld niet opnieuw moet worden bekeken. Het uitvoeren van een risicobeoordeling is een
doorlopend proces.”

“Voorkomen van datalekken is beter dan genezen. Dat begint met eerst nadenken en dan pas
doen.”
Gerald Hopster, senior inspecteur bij de AP
Hopster: “Daarnaast is van belang dat, als een voorafgaande raadpleging nodig is, we als AP ongeveer 8 tot
14 weken de tijd hebben om deze te beoordelen. Is een gemeente dus van plan om een smart citytoepassing in te zetten voor een bepaald evenement, dan is het belangrijk om tijdig de risico’s in kaart te
brengen. Bij hoge restrisico’s mag de gemeente namelijk niet starten met de gegevensverwerking totdat de
AP hierover een advies heeft gegeven. En voorkomen van datalekken is beter dan genezen. Dat begint met
eerst nadenken en dan pas doen.”

Rollen en verantwoordelijkheden
Gemeenten opereren vaak niet alleen bij smart city-toepassingen, maar werken samen met andere
partijen. Juist bij samenwerkingsverbanden is van belang dat gemeenten duidelijk in beeld brengen wie
waarvoor verantwoordelijk is. Kan iemand voor het opvragen van zijn gegevens bijvoorbeeld terecht bij de
gemeente of moet diegene daarvoor naar een andere partij? En wie moet een datalek melden als het fout
gaat? Over die vragen moet duidelijkheid zijn bij de ontwikkeling van smart city-toepassingen.
In het onderzoek wordt ook aandacht besteed aan de rollen en betrokkenheid van verschillende personen
en instanties bij de ontwikkeling van smart city-toepassingen. Zoals betrokkenheid van de functionaris
gegevensbescherming (FG), de gemeenteraad en de inwoners zelf. In sommige gevallen zal de gemeente
op grond van de AVG inwoners of hun vertegenwoordigers moeten vragen naar hun mening over smart
city-toepassingen.

2/3

Een smart city is meer dan sensoren
Bij smart cities wordt meestal gedacht aan technologie, zoals sensoren, die in de openbare ruimte data
verzamelen. Maar via digitale platformen burgers betrekken, meer inzicht geven of meer controle bieden
kan ook onderdeel zijn van de smart city. De balans tussen projecten die technisch van aard zijn en
projecten die de burger onderdeel van een slimme stad maken, slaat meestal uit in het nadeel van de
burger. Het betrekken van de burger bij toepassingen die persoonsgegevens verwerken is onderdeel van de
AVG en een belangrijk onderwerp in het toezicht door de AP. Juist overheidsinstanties dienen de rechten
en vrijheden van burgers hoog in het vaandel te hebben staan.

Coronavirus
Ook bij de bestrijding van het coronavirus zijn slimme toepassingen in de openbare ruimte soms een
uitkomst. De AP maakt zich echter wel zorgen over de toepassingen die gericht zijn op het handhaven van
de veiligheidsregels. Ook minister Dekker heeft onlangs aandacht gevraagd voor de voorwaarden
waaronder gemeenten wifi-tracking mogen inzetten.
Het in kaart kunnen brengen van de bewegingen van individuen brengt grote privacyrisico’s met zich mee.
Het inzetten van dergelijke toepassingen kan dan ook alleen als het strikt noodzakelijk is, het effect zal
hebben op de bestrijding van het virus en als minder ingrijpende maatregelen niet mogelijk zijn. Om
burgers vertrouwen te laten krijgen én houden in deze digitale samenleving, moeten alle betrokken
partijen zich maximaal inspannen voor transparantie en de rechten en vrijheden van burgers.

Verwachting uitkomsten onderzoek
Vanwege de coronacrisis en de gevolgen daarvan voor de AP, neemt het onderzoek iets meer tijd in beslag
dan oorspronkelijk de bedoeling was. De resultaten zullen een overzicht bevatten van best practices, best
lessons en aandachtspunten bij de ontwikkeling van smart city-toepassingen. Deze zullen na de zomer
worden gepubliceerd. De AP neemt de bevindingen van dit onderzoek naar smart cities ook mee in een
ander onderzoek van de AP naar Mobility as a Service (MaaS)-projecten, vanwege de overlap tussen lokale
MaaS-projecten en smart city-toepassingen.

3/3