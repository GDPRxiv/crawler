Möödunud aasta 9. juulil esitatud Tartu Linnavalitsuse rikkumisteate põhjal alanud rattaringluse andmelekke menetlus monitooris põhjalikult kogu süsteemi ning tuvastas, et andmekaitseliselt võivad kasutajad end turvaliselt tunda. Inspektsioon juhtis siiski Tartu Linnavalitsuse tähelepanu asjaolule, et mahukate andmetöötlustega seotud projekte tuleb eelnevalt põhjalikult testida, et välistada võimalikult varajases staadiumis kõik ohud privaatsusele või riski tõenäosused.
„Vaatamata sellele, et Tartu rattaringluse andmekaitseline rikkumine peatati väga kiiresti pärast sellest teada saamist, oli Andmekaitse Inspektsioonil vaja veenduda, et nii äpi kui veebi kaudu tellimine oleks tulevikus inimeste jaoks igati turvaline ja läbipaistev. Selleks viisime läbi menetluse Tartu Linnavalitsuse tegevuse suhtes pikema aja jooksul,“ selgitas vaneminspektor Sirgo Saar, kes tunnustas Tartu Linnavalitsuse koostöövalmidust juhtunud olukorra likvideerimiseks ja edasiste turvariskide välistamiseks.
Süsteemi turvanõrkus tegi toona võimalikuks ligipääsu enam kui 20 000 kasutajaga andmebaasile. See tähendab, et ohtu oli sattunud suure hulga inimeste privaatsus, sest alates 1. juunist kuni vea avastamiseni oli võimalik kätte saada kasutajate nimed, meiliaadressid, telefoninumbrid ja kasutaja ID-d, mis võimaldasid näha liikumist. Kättesaadavad olid samuti nende kasutajate isikukoodid, kelle konto oli ühendanud bussikaardiga.
 

