Esmaspäeval, 18. novembril sai inspektsioon tähelepanelikult kodanikult vihje Võru Kagukeskuse meeste tualettruumi paigaldatud valvekaamera kohta. Esialgselt laekunud info kohaselt oli kaamera paigaldatud noorte vandaalitsemise ja pahategude peatamiseks ning seadeldis ei olevat ühendatud ehk siis tegemist oli maketiga tualeti seinal. Hiljem siiski selgus, et tegu on töötava kaameraga, mis ei pidavat filmima eraeluliselt isiklikku tegevust. Inspektsiooni käsutusse jõudnud foto (manuses) aga näitab kaameraobjektiivi suunda pissuaarile. Lisaks selgus, et sama operaator on kaamera üles pannud ka Rakvere Kroonikeskuse tualettruumi.
Andmekaitse Inspektsioon alustas 20.novembril omaalgatusliku järelevalvemenetlusega, et selgitada välja kõik vajalikud asjaolud ja tegevuse seaduslikkus. „Raske on ette näha olukordi, kus kaamera olemasolu tualettruumi sees on põhjendatud,“ kõneles järelevalvemenetluse algatanud vaneminspektor Maria Muljarova, kelle sõnul eeldab põhjendatus kaamera kasutaja põhjalikku analüüsi selle kohta, kuidas andmetöötleja huvid kaaluvad isikuandmete kasutamisel üle inimese põhiõigusi ja vabadusi.
	Varasemalt on inspektsioon menetlenud Mustamäe Spa OÜ–s videovalveseadete kasutamise õigsust meeste riietusruumis. Ettevõte leidis, et riietusruumi on vaja kaamerat selleks, et avastada vargusi riidekappidest. Inspektsioon leidis, et sellist riski on aga kindlasti võimalik maandada muude meetmetega. Tänaseks on menetlus lõpetatud, kuna Mustamäe Spa OÜ poolt on edastatud fotod, millega omanik kinnitas, et kaamerad on eemaldatud.
Kaamerate valesti paigaldamine on Eestis üsna levinud probleem. Väga palju eksitakse läbipaistvuse nõuete täitmisel ja inimeste privaatsuse tagamisel. Läbipaistvuse põhimõte eeldab, et kogu isikuandmete töötlemisega seotud teave ja sõnumid on lihtsalt kättesaadavad, arusaadavad ning selgelt sõnastatud. Privaatsuse tagamine tähendab sisuliselt, et vältida tuleb nii palju kui võimalik riivet filmimise alasse jäävate inimeste õigustele.

