10.06.2020.

	Agencija za zaštitu osobnih podataka (dalje u tekstu: Agencija) zaprimila je upit da li termalne kamere kojima se mjeri tjelesna temperatura osobe predstavljaju obradu osobnih podataka i da li su time iste u okviru primjene Uredbe (EU) 2016/679 Europskog parlamenta i Vijeća od 27. travnja 2016. o zaštiti pojedinaca u vezi s obradom osobnih podataka i o slobodnom kretanju takvih podataka  - Opća uredba o zaštiti podataka. Slijedom predmetnog upita, Agencija u nastavku navodi sljedeće:

	Prema čl. 4. toč. 1. Opće uredbe o zaštiti podataka, za potrebe ove Uredbe, "osobni podaci" znači svi podaci koji se odnose na pojedinca čiji je identitet utvrđen ili se može utvrditi ("ispitanik"); pojedinac čiji se identitet može utvrditi jest osoba koja se može identificirati izravno ili neizravno, osobito uz pomoć identifikatora kao što su ime, identifikacijski broj, podaci o lokaciji, mrežni identifikator ili uz pomoć jednog ili više čimbenika svojstvenih za fizički, fiziološki, genetski, mentalni, ekonomski, kulturni ili socijalni identitet tog pojedinca;

	Dodatno, ukazujemo na pojašnjenja u uvodnoj izjavi (26) gdje je navedeno:

	Načela zaštite podataka trebala bi se primjenjivati na sve informacije koje se odnose na pojedinca čiji je identitet utvrđen ili se može utvrditi. Osobne podatke koji su pseudonimizirani, a koji bi se mogli pripisati nekom pojedincu uporabom dodatnih informacija trebalo bi smatrati informacijama o pojedincu čiji se identitet može utvrditi. Kako bi se odredilo može li se identitet pojedinca utvrditi, trebalo bi uzeti u obzir sva sredstva, poput primjerice selekcije, koju voditelj obrade ili bilo koja druga osoba mogu po svemu sudeći upotrijebiti u svrhu izravnog ili neizravnog utvrđivanja identiteta pojedinca. Kako bi se utvrdilo je li po svemu sudeći izgledno da se upotrebljavaju sredstva za utvrđivanje identiteta pojedinca, trebalo bi uzeti u obzir sve objektivne čimbenike, kao što su troškovi i vrijeme potrebno za utvrđivanje identiteta, uzimajući u obzir i tehnologiju dostupnu u vrijeme obrade i tehnološki razvoj. Načela zaštite podataka stoga se ne bi trebala primjenjivati na anonimne informacije, odnosno informacije koje se ne odnose na pojedinca čiji je identitet utvrđen ili se može utvrditi ili na osobne podatke koji su učinjeni anonimnima na način da se identitet ispitanika ne može ili više ne može utvrditi. Ova se Uredba stoga ne odnosi na obradu takvih anonimnih informacija, među ostalim za statističke ili istraživačke svrhe.

	Općenito govoreći, fizička osoba može se smatrati "identificiranom" kada se, unutar grupe osoba, pojedinac "razlikuje" od svih ostalih članova grupe. Prema tome, fizička osoba se „može prepoznati“, iako nije još identificirana, kada je moguće to učiniti (to je značenje sufiksa "-može").

	Identifikacija se obično postiže određenim informacijama koje možemo nazvati "identifikatorima" i koji imaju posebno privilegiran i blizak odnos s određenim pojedincem. Primjeri su vanjski tj. vidljivi atributi izgleda/pojavnosti osoba poput visine, boje kose, odjeće itd. ... ili kvaliteta osobe koja to ne može biti odmah uočena, poput profesije, funkcije, imena itd. Opća uredba o zaštiti osobnih podataka spominje te „identifikatore“ u definiciji „osobnih podataka“ u članku 4. kada navodi da se fizička osoba "može, izravno ili neizravno, identificirati, posebno uz pomoć identifikacijskog broja ili uz pomoć jednog ili više čimbenika specifičnih za fizički, fiziološki, mentalni, ekonomski, kulturni ili socijalni identitet pojedinca.

	Dakle, osoba se može identificirati izravno npr. imenom i prezimenom ili neizravno telefonskim brojem, brojem socijalnog osiguranja, brojem putovnice ili kombinacijom značajnih kriterija koji ju izdvajaju i omogućavaju da bude prepoznata sužavanjem unutar skupine kojoj pripada (starost, zanimanje, mjesto prebivališta, dužina kose, karakteristična fizionomija itd.).

	Navedeno jasno govori u kojoj su to mjeri određeni identifikatori dostatni za postizanje identifikacije i koliko isti primarno ovise o kontekstu konkretne situacije i okolnostima specifičnog slučaja. Dakle, na prvi pogled termalne snimke nisu „podaci koji se odnose na pojedinca čiji je identitet utvrđen ili se može utvrditi ” međutim, ako uzmemo primjer jedne organizacije, navedene snimke mogu otkriti osobu odnosno identitet ispitanika samim promatranjem i uspoređivanjem fizičkih obilježja pojedine osobe zaposlene u konkretnoj organizaciji.

	Tim više, ukoliko se predmetne snimke pohranjuju na određeno vremensko razdoblje te u mjeri u kojoj mogu, zajedno s drugim podacima, npr. podacima iz evidencije dolazaka i odlazaka na posao, pomoći odrediti da točno određena osoba ima povišenu tjelesnu temperaturu, iste se mogu definirati kao podaci koji se odnose na „pojedinca čiji je identitet utvrđen ili se može utvrditi” i time bi predstavljale osobni podatak u okvirima primjene Opće uredbe o zaštiti podataka.

	Nastavno, ukoliko se aktivnosti obrade termalne snimke u pojedinom slučaju mogu okarakterizirati kao obrada podataka koji se odnose na pojedinca čiji je identitet utvrđen ili se može utvrditi, tada fizička ili pravna osoba, tijelo javne vlasti, agencija ili drugo tijelo koje samo ili zajedno s drugima određuje svrhe i sredstva obrade osobnih podataka treba kao voditelj obrade uvažavati pravila o zaštiti podataka propisana Općom uredbom o zaštiti podataka i eventualno posebnim propisima (što uključuje i eventualno povjeravanje aktivnosti obrade izvršitelju obrade sukladno čl. 28. Uredbe), ovisno o konkretnoj aktivnosti obrade, a u skladu s temeljnim pravima na privatnost i zaštitu osobnih podataka.
	 
	Agencija posebno ukazuje da u skladu s člankom 4. toč. 15. Opće uredbe o zaštiti podataka „podaci koji se odnose na zdravlje” znači „osobni podaci povezani s fizičkim ili mentalnim zdravljem pojedinca, uključujući pružanje zdravstvenih usluga, kojima se daju informacije o njegovu zdravstvenom statusu”. Kako je navedeno u uvodnoj izjavi (53), podaci koji se odnose na zdravlje zaslužuju veći stupanj zaštite jer bi upotreba takvih osjetljivih podataka mogla imati znatne negativne posljedice za ispitanike. S obzirom na navedeno i na relevantnu sudsku praksu Suda Europske unije, pojam „podaci koji se odnose na zdravlje” mora se široko tumačiti.

	Zaključno, svaka obrada osobnih podataka koji se odnose na zdravlje mora biti u skladu s načelima obrade iz članka 5. Opće uredbe o zaštiti podataka te s jednim od pravnih temelja iz članka 6. i jednim od posebnih odstupanja iz članka 9. Opće uredbe o zaštiti podataka radi zakonite obrade te posebne kategorije osobnih podataka.

	S tim u vezi, Agencija može dodatno ukazati da navode iz upita prema kojima se „snimke digitalno spremaju i da se stanje zaposlenika i pacijenata prati kroz određeno vremensko razdoblje“ smatra upitnim sa aspekta usklađenosti sa odredbama Opće uredbe o zaštiti podataka, prvenstveno u dijelu nužnosti i proporcionalnosti provođenja takve mjere u odnosu na cilj/svrhu koju se želi postići tj. sa aspekta primjene čl. 5. Opće uredbe o zaštiti podataka te jesu li tako obrađivani podaci primjereni, relevantni i ograničeni na ono što je nužno u odnosu na svrhe u koje se obrađuju obzirom da je jednom izmjerena povišena tjelesna temperatura sama po sebi indikativna za postupanje prema uputama epidemioloških službi bez potrebe za korištenjem podataka i „praćenjem stanja“ pojedinaca o tome da prije toga nisu imali povišenu tjelesnu temperaturu.