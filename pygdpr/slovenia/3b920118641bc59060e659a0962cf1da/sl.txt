Upravljavci osebnih podatkov so vse pogosteje soočeni s potrebo, željo ali nujnostjo, da podatke svojih zaposlenih ali strank v obdelavo zaupajo drugi organizaciji, ki ni nujno v Sloveniji ali v Evropski uniji (EU). Prav tako obdelovalci osebnih podatkov prenašajo svoje naloge na druge pod-obdelovalce, ki podatke analizirajo, strukturirajo, hranijo in na druge načine obdelujejo, izven evropskih meja. Na drugi strani pa tudi posamezniki vse pogosteje posegamo po storitvah ponudnikov, ki ne prihajajo iz EU. Najemanje strežnikov v tretjih državah, ki ponujajo ugodnejše pogoje, uporaba spletnih storitev ponudnikov iz ZDA, multi-nacionalna podjetja, ki delujejo globalno, a želijo centralizirano obdelovati podatke zaposlenih, in to ne v Evropi – vse to so primeri prenosov podatkov, ki predstavljajo današnjo realnost. Zakonodaja EU določa posebne pogoje, kdaj je dopusten prenos osebnih podatkov iz EU/EGS v tretje države, kot so ZDA, države s področja nekdanje skupne države in azijske države ter v mednarodne organizacije, kot so Združeni narodi ali Svetovna antidopinška agencija. Cilj posebnih pogojev je zagotoviti, da bodo osebni podatki deležni enakega varstva, kot so ga deležni znotraj EU/EGS. Gre za kompleksno področje, zato je Informacijski pooblaščenec pripravil nove smernice, ki podajajo odgovore na najpogosteje zastavljena vprašanja o prenosu osebnih podatkov v tretje države in mednarodne organizacije z vidika zahtev Splošne uredbe o varstvu podatkov: kdaj govorimo o prenosu osebnih podatkov v tretje države, kakšne so pravne podlage, kdaj mora in kako lahko upravljavec pridobi dovoljenje Informacijskega pooblaščenca, kdaj vnaprejšnjega dovoljenja ne potrebuje, zagotavljanje ustrezne ravni varstva osebnih podatkov. Smernice so na voljo na povezavi: www.ip-rs.si/fileadmin/user_upload/Pdf/smernice/Smernice_glede_prenosa_OP_v_tretje_drzave_in_mednarodne_organizacije_po_Splosni_uredbi.pdf Mojca Prelesnik, univ.dipl.prav.,informacijska pooblaščenka Informacijski pooblaščenecDunajska cesta 221000 Ljubljana, Slovenija Zemljevid (vir: najdi.si)T: 01 230 97 30 F: 01 230 97 78E-pošta: gp.ip(at)ip-rs.si Prijava kršitev: navodila in obrazecPON – PET10.00 - 12.00 in 14.00 - 15.00 Osebni obisk je možen le ob predhodni najavi na zgoraj naveden elektronski naslov ali telefonsko številko.Telefonsko svetovanje s področja varstva osebnih podatkov poteka v okviru projekta »Programa pravice, enakost in državljanstvo 2014-2020«, ki ga financira Evropska unija.