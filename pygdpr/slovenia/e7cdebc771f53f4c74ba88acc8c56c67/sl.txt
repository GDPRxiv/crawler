Evropski odbor za varstvo podatkov je sprejel končno verzijo Smernic o ozemeljski veljavnosti. Namen smernic je zagotoviti enotno uporabo določb glede ozemeljske veljavnosti Splošne uredbe o varstvu podatkov (t.i. GDPR) s strani nacionalnih nadzornih organov pri ugotavljanju, ali za določeno obdelavo osebnih podatkov s strani upravljavca ali obdelovalca veljajo določbe uredbe ali ne. Prav tako je poenotena razlaga bistvena za upravljavce in obdelovalce, tako tiste znotraj Evropske unije kot zunaj nje, da lahko presodijo, kateri pravni okvir je potrebno za določeno obdelavo osebnih podatkov upoštevati. Odbor pri tem poudarja, da je potrebno presojati vsako obdelavo osebnih podatkov posebej, saj dejstvo, da za nekatere dejavnosti obdelave organizacije veljajo določbe Splošne uredbe o varstvu podatkov, ne pomeni nujno, da uredba velja za vse dejavnosti obdelave iste organizacije. V smernicah sta podrobno razdelana kriterija iz člena 3 Splošne uredbe o varstvu podatkov, ki definirata ozemeljsko veljavnost uredbe, in sicer t.i. kriterij »ustanovitve upravljavca/obdelovalca« in kriterij »ciljanja posameznikov«, pri čemer mora biti izpolnjen le eden izmed kriterijev. Poleg tega smernice pojasnjujejo vlogo predstavnika in primere, v katerih ga je potrebno imenovati. Smernice so za zdaj dostopne zgolj v angleškem jeziku, vendar bodo v kratkem prevedene tudi v slovenščino. Najdete jih lahko na spletni strani Evropskega odbora za varstvo podatkov: Informacijski pooblaščenecDunajska cesta 221000 Ljubljana, Slovenija Zemljevid (vir: najdi.si)T: 01 230 97 30 F: 01 230 97 78E-pošta: gp.ip(at)ip-rs.si Prijava kršitev: navodila in obrazecPON – PET10.00 - 12.00 in 14.00 - 15.00 Osebni obisk je možen le ob predhodni najavi na zgoraj naveden elektronski naslov ali telefonsko številko.Telefonsko svetovanje s področja varstva osebnih podatkov poteka v okviru projekta »Programa pravice, enakost in državljanstvo 2014-2020«, ki ga financira Evropska unija.