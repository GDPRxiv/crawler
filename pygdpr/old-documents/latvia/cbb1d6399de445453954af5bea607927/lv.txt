Datu valsts inspekcijas direktore Daiga Avdejanova iestādes vadītāja amatā tika iecelta 2016.gada 5.aprīlī, neilgi pirms tika pieņemta Vispārīgā datu aizsardzības regula (2016.gada 27.aprīlī) Eiropas Savienības datu aizsardzības reformas ietvaros un tās tieša piemērošana uzsākta 2018.gada 25.maijā. Lai ieviestu un adaptētu nacionālos normatīvos aktus atbilstoši Vispārīgās datu aizsardzības regulas noteikumiem un informētu sabiedrību par gaidāmajām reformām, dalībvalstīm bija atvēlēts divu gadu periods. Šajā saspringtajā laikā Datu valsts inspekcija, kas, saskaņā ar normatīvajiem aktiem tiek iedalīta kā maza iestāde[1], sadarbojoties ar kolēģiem no citām organizācijām ir paveikusi ievērojamu darbu, lai iedzīvinātu Vispārīgo datu aizsardzības regulu Latvijā.[2]
Fizisko personu datu apstrādes likuma Pārejas noteikumu 3.punkts noteic, ka Daigai Avdejanovai direktora amata pilnvaras beigsies 2019.gada 31.decembrī.
“Esmu gandarīta par paveikto Vispārīgās datu aizsardzības regulas ieviešanā Latvijā un Datu valsts inspekcijas darbības attīstību un to, ka Eirobarometra sabiedriskās domas aptaujas, kas tika veikta 2019.gada martā, rezultāti parāda, ka Latvijas iedzīvotāji ir visinformētākie starp visām Eiropas Savienības dalībvalstīm par uzraudzības iestādi, kas nodrošina fizisko personu datu apstrādes un aizsardzības uzraudzību. 
Tāpat esmu pateicīga valdībai, ka šā gada budžeta pieņemšanas laikā tika īstenota Ministru kabineta rīcības plānā paustā apņemšanās jau 2020.gadā “stiprināt DVI kapacitāti, lai nodrošinātu no VDAR (..) izrietošo prasību pilnvērtīgu nodrošināšanu” un tika piešķirts papildu finansējums – 577 980,00 euro. Latvija, tāpat kā citas ES dalībvalstis, ir apzinājušas nepieciešamu pēc spēcīga datu uzrauga, lai spētu nodrošināt gan savu iedzīvotāju, gan uzņēmēju intereses straujajā IKT attīstības laikmetā.
Vēlos pateikt paldies ikvienam, kurš atbalstīja Datu valsts inspekciju šo gadu laikā, jūsu sniegtais atbalsts ir palīdzējis iestādei virzīties uz priekšu un sasniegt to, ka ar katru dienu ikviens sabiedrības loceklis, neatkarīgi no viņa lomas Vispārīgās datu aizsardzības regulas izpratnē, ir informētāks personu datu apstrādes un aizsardzības jomā!
Pildot Datu valsts inspekcijas direktora amata pienākumus, saņemot un izskatot iedzīvotāju iesniegumus, esmu izdzīvojusi katru iesniegumā minēto dzīves situāciju kā savu, izvērtēju katru gadījumu atsevišķi un rīkojos atbilstoši normatīvajos aktos piešķirtajām pilnvarām gadījumos, kad konstatēts personas pamattiesību pārkāpums attiecībā uz personas datu aizsardzību un privātās dzīves neaizskaramību. Mēs paši esam atbildīgi par savu datu drošību, tāpēc aicinu ikvienu pret savu personīgo informāciju izturēties atbildīgi un sargāt to!
Es vēlos pateikties saviem kolēģiem par viņu ieguldījumu Datu valsts inspekcijas mērķu sasniegšanā un šo gadu laikā kopā pavadītajām saspringtajām darba stundām. Mans darbs Datu valsts inspekcijā nebūtu iespējams bez motivētu kolēģu nemitīgas tiekšanās uz vienotu mērķi – nodrošināt drošu datu aizsardzību ikvienam Latvijas iedzīvotājam, kolēģu degsmes un nesavtīgas pašatdeves darbam.”
Ar cieņu
Datu valsts inspekcijas direktore Daiga Avdejanova
 
 
[1] 25 amata vietas.
[2] Darbības pārskati par Datu valsts inspekciju 2016., 2017., 2018. pieejami – https://www.dvi.gov.lv/lv/funkcijas/gada-parskati/