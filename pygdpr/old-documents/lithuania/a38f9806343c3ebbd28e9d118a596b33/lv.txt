2020 m. birželio mėn. Valstybinė duomenų apsaugos inspekcija susitarė bendradarbiauti su Kazimiero Simonavičiaus universitetu. Bendradarbiavimo sutartį pasirašę Valstybinės duomenų apsaugos inspekcijos direktorius Raimondas Andrijauskas ir Kazimiero Simonavičiaus universiteto rektorius prof. dr. Arūnas Augustinaitis sutarė dėl asmens duomenų apsaugos priežiūros institucijos ir universiteto bendrų veiklų.Pasak inspekcijos vadovo R. Andrijausko, „Priežiūros institucijai labai svarbu prisidėti ugdant asmenybes, be kitų kompetencijų, puikiai išmanančias ir asmens duomenų apsaugą. Kartu su Bendrojo duomenų apsaugos reglamento taikymo pradžia duomenų apsauga tapo dideliu iššūkiu visose profesinio gyvenimo srityse, todėl palaikome iniciatyvas, kurios padeda organizacijoms užtikrinti asmenų teisę į duomenų apsaugą“.Rektorius prof. dr. Arūnas Augustinaitis teigia: „Itin vertiname pasirašę šią bendradarbiavimo sutartį su Valstybine duomenų apsaugos inspekcija. Akivaizdu, kad Lietuva globaliame pasaulyje atsiduria didžiųjų duomenų ir informacijos srautų aplinkose, kurias tiria Kazimiero Simonavičiaus universiteto Didžiųjų duomenų kompetencijos centras, vykdydamas tarptautinius mokslinius projektus. Tai puikus pagrindas kartu su Valstybine duomenų apsaugos inspekcija vykdyti reikšmingus bendrus projektus, taip pat sukuria itin palankias sąlygas perspektyviam mokslo ir viešojo valdymo sektoriaus bendradarbiavimui“.Valstybinė duomenų apsaugos inspekcija, skatindama kompetencijas asmens duomenų apsaugos srityje, kartu su Kazimiero Simonavičiaus universitetu prisidės prie tokių universiteto veiklų kaip moksliniai darbai, tyrimai ir analizės, studentų praktika, renginių organizavimas ir kt.