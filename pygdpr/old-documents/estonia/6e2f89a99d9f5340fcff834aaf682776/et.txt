Andmekaitse Inspektsioon alustas 5.08.2020 Imperal Varad OÜ suhtes omaalgatusliku järelevalvemenetlusega, et uurida kuulutuskeskkonna veebilehel kuuluta24.ee toimunud andmelekke asjaolusid. Eelinfo põhjal on teada, et kuulutuskeskkonnast on lekkinud enam kui aasta tagasi 27 000 kliendi e-posti aadressid ja paroolid.
Vaneminspektor Maria Muljarova selgitas, et inspektsioonil on õigus nõuda ettevõttelt selgitusi ja muud teavet. „Omaalgatusliku järelevalve algatamise vajaduse tingis Imperal Varad OÜ tänavu suvel 28. juunil saadetud märgukiri, millega ettevõtte teavitas kuuluta24.ee keskkonna andmelekkest 2019. aasta mais, millest ettevõte ise sai teada CERT.EE-lt käesoleva aasta juunis,“ kõneles Muljarova.
Vaneminspektor Maria Muljarova lisas, et kui intsidendi tagajärjeks on oht või potentsiaalne oht inimeste õigustele ja vabadustele, pidanuks nõuete järgi ettevõtte esitama inspektsioonile juhtunu asjaolusid ja ulatust kirjeldav rikkumisteate hiljemalt 72 tundi pärast andmelekkest teada saamist. „ Kuna inspektsioon sai ettevõttelt vaid vähese infoga märgukirja juhtunu kohta, tuleb nii intsidendi asjaolude, selle ulatuse kui inimestele tekitatud privaatsuse riive väljaselgitamiseks viia läbi järelevalve,“ selgitas Muljarova.
Vaneminspektor soovitas kõigil kuulutus24.ee keskkonda kasutanud inimestel, kes kuulevad andmelekkest praegu esmakordselt, oma parooli ära muuta ning vana parooli mitte enam kasutada ka teistes keskkondades.
 

