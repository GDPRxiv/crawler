U slučajevima odobravanja moratorija klijentima banke vezano za krizu uzrokovanu pandemijom COVID-19, pojavile su se situacije u kojima klijenti navedeni zahtjev za moratorijem temelje na smanjenju prihoda svog supružnika koji nije strana ugovora o kreditu te ne mora biti niti klijent banke. Slijedom navedenog, Agencija je zaprimila upit mogu li banke prikupljati i obrađivati sljedeće podatke supružnika korisnika kredita: podatak o poslodavcu, podatak o vrsti zaposlenja, podatak o plaći prije i identifikacijske i eventualno kontakt podatke, a sve u svrhu dokazivanja smanjenja prihoda kućanstva i opravdanosti moratorija (da se isti odobrava zbog Covid-19 pandemije i pod tim uvjetima).

	Nastavno na navedeni upit Agencija se očituje kako slijedi:

	Odredba članka 6. stavka 1. točke b) Opće uredbe o zaštiti podataka obuhvaća situacije u kojima je obrada nužna za izvršavanje ugovora u kojem je stranka osoba čiji se podaci obrađuju. Nadalje, tom odredbom je obuhvaćena samo obrada onih osobnih podataka ispitanika koja je potrebna za „uobičajeno" izvršavanje ugovora. Ova odredba neće obuhvaćati obradu koja je korisna, ali nije objektivno nužna za izvršenje ugovorne usluge ili za poduzimanje odgovarajućih predugovomih koraka na zahtjev ispitanika, čak i ako je to nužno za ostale poslovne svrhe ispitanika. To što je određena obrada podataka povezana s ugovorom ne znači nužno da se ta osnova primjenjuje i na tu obradu. Europski odbor za zaštitu podataka ne smatra da bi odredba članka 6. stavka 1. točke b) općenito bila prikladna pravna osnova za obradu u svrhu poboljšanja usluge ili razvijanja novih funkcija unutar postojeće usluge. U konkretnom slučaju, budući da se radi o obradi osobnih podataka supružnika ispitanika, a i o činjenici da takva obrada nije nužna za „uobičajeno" izvršavanje ugovora između ispitanika i banke, Agencija smatra da se navedena odredba ne bi mogla smatrati primjenjivim zakonitim pravnim temeljem za obradu osobnih podataka supružnika ispitanika odnosno klijenta banke.

	Vezano za članak 6. stavak 1. točku f) Opće uredbe o zaštiti podataka, da bi banka mogla obrađivati osobne podatke supružnika svojeg klijenta temeljem legitimnog interesa bilo voditelja obrade (banke) bilo treće strane (ovdje klijenta s kojim je banka sklopila ugovor o kreditu), ta obrada osobnih podataka mora biti nužna za postizanje legitimnog interesa, legitimni interes mora biti zakonit (dozvoljen u primjenjivom EU i nacionalnom zakonodavstvu), stvaran i trenutačan te dovoljno jasno opisan odnosno specifičan kako bi se omogućila provedba testa ravnoteže u odnosu na interese i temeljna prava osoba čiji se podaci obrađuju (supružnika klijenta). I, naposljetku, test ravnoteže mora pokazati da su u konkretnom slučaju interesi voditelja obrade ili treće strane jači od temeljnih prava i sloboda ispitanika.

	I u slučaju kada su ispunjeni svi navedeni uvjeti za postojanje legitimnog interesa kao pravnog temelja za obradu podataka, voditelj obrade mora voditi računa o svim drugim obvezama iz Opće uredbe o zaštiti podataka, počevši sa načelima utvrđenima člankom 5. Opće uredbe o zaštiti podataka.